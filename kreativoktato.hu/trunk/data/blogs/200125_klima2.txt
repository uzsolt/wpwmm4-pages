Klímaproblémák 2. rész
A pedáns Európai Unió
Pintér Katalin
klíma
A pedáns Európai Unió
<p>Az Európai Unió is a nagy kibocsátók közé tartozik, 2018-ban a
harmadik legnagyobb volt, azonban mégis el kell ismerni, kiemelkedően
jól teljesít a klímaváltozás mértékének csökkentése terén. Némileg
ellentmondásos ez a kijelentés, mégis remélem a bejegyzés végére
kiderül, miért állítom ezt.</p>

<h3>A szakpolitika fejlődése</h3>
<p>Történelem és földrajz óráról már ismerős lehet Nektek is az
Európai Unió rendszere. A környezetpolitikáról azonban általában kevés
szó esik, pedig nem újkeletű szakpolitika. Az Unió már 1972-ben
szükségét érezte a közös környezetpolitikának. Szakpolitikai szintre
azonban csak az 1992-es Maastrichti Szerződés emelte.</p>

<h3>Akcióprogramok</h3>
<p>Az akcióprogramok olyan cselekvési tervek, amelyek célokat és az
azokhoz szükséges lépéseket foglalják magukba. 1973-ban indult az első
ilyen, jelenleg a <em>Jólét bolygónk felélése nélkül</em>
című hetedik program időszaka tart.</p>

<h3>Az EU kibocsátáskereskedelmi rendszere</h3>
<p>Ez a korábbi bejegyzésekben már említett Cap-and-Trade rendszer a
Kiotói Jegyzőkönyv mintájára épült ki, melynek lényege, hogy a gyárak
a kibocsátásukkal kereskedhetnek. Ha „A” gyár átlépi a kibocsátási
plafonját, akkor megveheti „B” gyártól az ő fel nem használt
kibocsátást.</p>

<h3>Tiszta bolygót mindenkinek</h3>
<p>A Bizottság elnöke, Ursula von der Leyen célul tűzte ki, hogy az
Unió 2050-re érje el a 100%-os kibocsátáscsökkentést az 1990-es évhez
képest, melynek alapja a <em>Tiszta bolygót mindenkinek</em> című hosszútávú
stratégia. Ez nem azt jelenti, hogy 0-ra csökken a kibocsátást, hanem
azt, hogy képes lesz azt a gázmennyiséget megkötni (pl. erdősítéssel),
amit kibocsát.</p>

<h3>Az Északi-sarkvidék – új uniós szakpolitikai menetrend</h3>
<p>Felismerve, hogy a terület jobban kitett az éghajlatváltozás
hatásainak (és persze némi befolyásért cserébe, de hát ilyen a
politika) az Unió támogatja az Északi-sarkvidékre irányuló kutatást,
innovatív beruházásokat, amelyek segítik a régió fenntartható
fejlesztését és együttműködik nemzetközi fórumokkal, mint az ENSZ és
az Északi Tanács.</p>

<h3>Európa 2020 stratégia</h3>
<p>A stratégia három környezetre irányuló célt tartalmaz: az
üvegházhatásúgáz-kibocsátás legalább 20%-kal való csökkentése, a
megújuló energiaforrások arányának 20%-kal való növelése, és az
energiahatékonyságnak 20%-kal való növelése. Ebből az első
megvalósult, a másik kettő is közelít a célértékhez.</p>
<p>Mégis hogyan tudja mindezt teljesíteni az EU? Mivel nem állam,
kiadásai nem az államokra jellemző tételekből állnak. Míg az országok
többek között oktatásra, egészségügyre, katonai kiadásokra,
közlekedésre, diplomáciára, stb. költenek, addig ez az Unió
költségvetéséből teljesen hiányzik. Így az Unió saját költségvetését
másra tudja fordítani, például versenyképesség növelésére, kohézió
megteremtésére, vagy éppen a környezeti fenntarthatóságra. Ehhez
persze az is szükséges, hogy az Unió nem államként akar viselkedni,
ugyanis az államok legfőbb célja a hatalomszerzés (ne higgyük, hogy ez
csak a háborúk korában volt így), melynek legegyszerűbb módja az erős
gazdaság kiépítése, ami nem kevés pénzbe kerül. Így nyilvánvaló, hogy
(többek között) ezen két ok miatt kevesebbet fog az állam a
környezetre költeni. Az EU nem ezt a logikát követi. Jelen politikai
helyzetben ez egy feloldhatatlan ellentétnek tűnik.</p>

<hr>
<p><em>Az Innovációs és Technológiai Minisztérium ÚNKP-19-2-SZTE-102 kódszámú
Új Nemzeti Kiválóság Programjának szakmai támogatásával készült.</em></p>
