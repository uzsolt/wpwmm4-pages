Maria Montessori: A Montessori-pedagógia anyja
"Segíts nekem, hogy magam tudjam csinálni!" (Maria Montessori)
Kériné Harnos Mária
montessori
"Segíts nekem, hogy magam tudjam csinálni!
<p>A Montessori-iskolák világszerte elterjedtek, Magyarországon
1991-ben létesült először Montessori iskola. Ki is volt Maria
Montessori, ezen oktatási szemlélet kialakítója?</p>
<p>Maria Montessori (1871–1952) Olaszország első orvosnője,
pedagógus és pszichológus, a
róla elnevezett pedagógiai-pszichológiai iskola megalkotója. Műszaki,
majd orvosi tanulmányokat folytatott, nőként ő szerzett elsőként
diplomát Olaszországban, olasz egyetemen. 1898-ban megbízták azzal,
hogy hozzon létre Rómában intézetet a gyenge képességű gyermekek
számára. Megszervezte és vezette a római Scuola Magistrale Ortofrenica
intézetet és érdekelte, hogy az ottani tapasztalatait hogyan tudná
alkalmazni egészséges gyerekeknél is. Így 1907-ben egészséges óvodás
korú gyermekek részére megnyitotta Róma egyik külvárosában a Gyermekek
Házát (Casa dei Bambini).</p>
<p>A gyermekek iránt elkötelezett, mindenre elszánt, odaadó és
önfeláldozó hozzáállásának köszönhetően jöhetett létre az a rendszer,
amely nagy hangsúlyt helyez egymás elfogadására és segítésére, a
kreativitásra, valamint a gyermekek igényeinek szem előtt tartására.
Egy új, gyermekközpontú oktatási módszert dolgozott ki. Nevelési
rendszerének minden mozzanata a képességek fejlesztésére, a valóság
megismerésére, az ember megbecsülésére, a kölcsönös segítségnyújtásra,
a tudás és a szépség szeretetére irányul. Érzékszervi fejlesztésen
keresztül megvalósuló, motiváló játék- és munkaeszközöket használt
(<q>Montessori eszközök</q>), ő alkalmazott először az óvodában a gyerekekhez
méretezett berendezési tárgyakat (székeket, asztalokat, polcokat), és
nagy mennyiségben játékokat, amelyeket a gyerekek bármikor levehettek
a polcról, de saját maguknak kellett visszatenniük.</p>
<p>Montessori megszünteti a tanítani-tanulni régi fogalmát, és vallja:
saját tapasztalatok alapján lehet igazi tudásra szert tenni. A
pedagógus feladata nem a direkt tanítás, hanem olyan tanulási
feltételek megteremtése, amelyek között minden gyermek saját
tevékenysége során maga fedezi fel a dolgok tulajdonságait, a világ
összefüggéseit. Így a gyermek nemcsak tudásra tesz szert, hanem
képességei, személyisége is fejlődik: önállóság, sokoldalú
kreativitás, problémák felismerése, problémamegoldó gondolkodás, az
együttműködés képessége.</p>
<p>Ahogyan Maria Montessori fogalmazott:</p>
<blockquote>A gyermek fejlődésének szabadsága nem azt jelenti, hogy
egyszerűen magára hagyjuk őt, hanem azt, hogy segítő szeretettel
emeljük köréje a megfelelő környezetet.</blockquote>
<blockquote>A tanulás egy természetes folyamat, amelyet a gyermek visz
véghez, de nem szavakra hallgatva, hanem a környezetéből szerzett
tapasztalatokkal.</blockquote>
<blockquote>Nem a tudás mennyisége a fontos, hanem a képességek
fejlettsége.</blockquote>
<p>A világhírű pedagógus életéről, munkásságáról, oktatási módszerének
elterjedéséről film is készült <em>Egy élet a gyermekekért</em> címmel.</p>
